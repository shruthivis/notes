---
title: दिग्वपनम्
unicode_script: devanagari
emphasis_as_inline_comments: true
---

*(उष्णा आपः शीतास्वानयति)* उ॒ष्णेन॑ वायवुद॒केनेह्य्, अदि॑तिः॒ केशान्॑ वपतु । 
*(शिरस उन्दनम् = आर्द्रीकरणम्)* आप॑ उन्दन्तु जी॒वसे॑ दीर्घायु॒त्वाय॒ वर्च॑से । ज्योक्च॒ सूर्यं॑ दृ॒शे । 
*(प्राच्यान्दिशि)* येनाव॑पथ्सवि॒ता क्षु॒रेण॒ सोम॑स्य॒ राज्ञो॒ वरु॑णस्य वि॒द्वान् । तेन॑ ब्रह्माणो वपते॒दम् अ॒स्यायु॑ष्मा॒ञ् जर॑दष्टि॒र् यथाऽस॑द॒यम॒सौ *(अत्रोहः)*। 
*(दक्षिणतः)*‌ येन॑ पू॒षा बृह॒स्पते॑र॒ग्नेरिन्द्र॑स्य॒ चायु॒षेऽव॑पत् । तेना॒स्यायु॑षे वप॒ सौश्लो॑क्याय स्व॒स्तये॑ । 
*(पश्चात्)* येन॒ भूय॒श् चरा॑त्य॒यञ्, ज्योक्च॒ पश्या॑ति॒ सूर्य॑म् । तेना॒स्यायु॑षे वप॒ सौश्लो॑क्याय स्व॒स्तये॑ ।
*(उत्तरे)* येन॑ पू॒षा बृह॒स्पते॑र॒ग्नेरिन्द्र॑स्य॒ चायु॒षेऽव॑पत् । तेन॑ ते वपाम्यसा॒वायु॑षा॒ वर्च॑सा॒ यथा॒ ज्योक्सु॒मना॒ असाः॑ । 
*(नापितम् अनुमन्त्रयति)* यत्क्षु॒रेण॑ म॒र्चय॑ता *(=तीक्ष्णेन)* सुपे॒शसा॒ वप्त्रा॒ वप॑सि॒ केशान्॑ । शुन्धि॒ शिरो॒ मास्यायुः॒ प्रमो॑षीः । 
*(उदुम्बरमूले दर्भस्तम्बे वा केशनिधानम्)*‌ उ॒प्त्वाय॒ केशा॒न्॒ वरु॑णस्य॒ राज्ञो॒, बृह॒स्पति॑स् सवि॒ता सोमो॑ अ॒ग्निः । तेभ्यो॑ *(=केशेभ्यः)* नि॒धानं॑ बहु॒धा ऽन्व॑विन्दन्नन्त॒रा द्यावा॑पृथि॒वी अ॒पस्सुवः॑ ।।