---
title: चक्षुषो हेते
tags: प्रत्याङ्गीरसम्
unicode_script: devanagari
emphasis_as_inline_comments: true
---

चक्षु॑षो हेते॒ मन॑सो हेते । वाचो॑हेते॒ ब्रह्म॑णो हेते ।  
योमा॑ऽघा॒युर॑भिदास॑ति*(=अभिचरति)* । तम॑ग्ने मे॒न्या*(=मन्युना)* ऽमे॒निं कृ॑णु ।

यो मा॒ चक्षु॑षा॒ यो मन॑स । यो वा॒चा ब्रह्म॑णाघा॒युर॑भि॒दास॑ति ।  
तया॑ऽग्ने॒ त्वं मे॒न्या । अ॒मुम॑मे॒निं कृ॑णु ।

यत्किञ्चा॒सौ मन॑सा॒ यच्च॑ वा॒चा । य॒ज्ञैर्जु॒होति॒ यजु॑ष ह॒विर्भिः॑ ।  
तन्मृ॒त्युर्निरृ॑त्या संविदा॒नः*(=समाहितः)* । पु॒रा दि॒ष्टाद्*(=दैवात् तदनुकूलाद्)* आहु॑तीरस्य हन्तु ।

या॒तु॒धाना॒ निरृ॑ति॒र् आदु॒*(=अनु)* रक्षः॑ । ते अ॑स्य घ्न॒न्त्वनृ॑तेन स॒त्यम् ।  
इन्द्रे॑षिता॒ आज्य॑मस्य मथ्नन्तु । मा तत्समृ॑द्धि॒ यद॒सौ क॒रोति॑ ।

हन्मि॑ ते॒ऽहं  कृ॒तꣳह॒विः । यो मे॑ घो॒रमची॑कृतः*(=अकार्षीः)* ।  
अपां॑चौ त उ॒भौ बा॒हू । अप॑नह्याम्य् (=बध्नामि) आ॒स्यम्॑ ।

अप॑नह्यामि ते बा॒हू। अप॑नह्याम्या॒स्यम्॑ ।  
अ॒ग्नेर्दे॒वस्य॒ ब्रह्म॑णा । सर्वं॑ तेऽवधिषंकृ॒तम् ।

पु॒राऽमुष्य॑ वषट्का॒रात् । य॒ज्ञं दे॒वेषु॑ नस्कृधि ।  
स्वि॑ष्टम॒स्माकं॑ भ्यूयात् । माऽस्मान् प्राप॒न्नरा॑तयः ।

अन्ति॑दू॒रे स॒तो अ॒ग्ने । भ्रातृ॑व्यस्याभि॒दास॑तः ।  
व॒ष॒ट्का॒रेण॒ वज्रे॑ण । कृ॒त्याꣳह॑न्मि कृ॒ताम॒हम् ।

यो मा॒ नक्तं॒ दिवा॑ सा॒यम् । प्रा॒तश्चाह्नो॑ नि॒पीय॑ति*(=बाधते)* ।  
अ॒द्यातमि॑न्द्र॒ वज्रे॑ण । भ्रातृ॑व्यं पादयामसि*(=पातयामि)* ।
