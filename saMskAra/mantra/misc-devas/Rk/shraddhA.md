---
title: श्रद्धा-सूक्तम्
unicode_script: devanagari
emphasis_as_inline_comments: true
---

श्र॒द्धया॒ग्निस्समि॑ध्यते । श्र॒द्धया॑ विन्दते ह॒विः ।  
श्र॒द्धां भग॑स्य मू॒र्धनि॑ । वच॒सा वे॑दयामसि ।  
प्रि॒यग्ग् श्र॑द्धे॒ दद॑तः । प्रि॒यग्ग् श्र॑द्धे॒ दिदा॑सतः ।  
प्रि॒यं भो॒जेषु॒ यज्व॑सु । इ॒दं म॑ उदि॒तं कृ॑धि।  
यथा॑ दे॒वा असु॑रेषु । श्र॒द्धामु॒ग्रेषु॑ चक्रि॒रे ।  
ए॒वं भो॒जेषु॒ यज्व॑सु । अ॒स्माक॑मुदि॒तं कृ॑धि ।  
श्र॒द्धां दे॑वा॒ यज॑मानाः । वा॒युगो॑पा॒ उपा॑सते।  
श्र॒द्धाग्ं हृ॑द॒य्य॑याऽकू॑त्या । श्र॒द्धया॑ हूयते ह॒विः ।  
श्र॒द्धां प्रा॒तर्ह॑वामहे । श्र॒द्धां म॒ध्यन्दि॑नं॒ परि॑ ।  
श्र॒द्धाग्ं सूर्य॑स्य नि॒म्रुचि॑। श्रद्धे॒ श्रद्धा॑पये॒ हमा॑ ।  
श्र॒द्धा दे॒वानधि॑वस्ते । श्र॒द्धा विश्व॑मि॒दं जग॑त् ।  
श्र॒द्धां काम॑स्य मा॒तरम्॑ । ह॒विषा॑ वर्धयामसि ॥ 