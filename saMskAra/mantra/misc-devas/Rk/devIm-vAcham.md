---
title: देवीं वाचम्
unicode_script: devanagari
emphasis_as_inline_comments: true
---

दे॒वीं वाच॑मजनयन्त दे॒वाः । तां वि॒श्वरू॑पाः प॒शवो॑ वदन्ति ।  
सा नो॑ म॒न्द्रेष॒मूर्जं॒ दुहा॑ना । धे॒नुर्वाग॒स्मानुप॒सुष्टु॒तैतु॑ ।

यद्वाग्वद॑न्त्यविचेत॒नानि॑ । राष्ट्री॑दे॒वानां॑ निष॒साद॑ म॒न्द्रा *(अस्मत्कर्मणि)*।  
चत॑स्र॒ *(दिग्देवताः)* ऊर्जं॑ दुदुहे॒ पयाग्ं॑सी । क्व॑स्विदस्याः पर॒मं ज॑गाम । 

अ॒न॒न्तामन्ता॒दधि॒ निर्मि॑तां म॒हीम् । यस्यां॑ दे॒वा अ॑दधु॒र्भोज॑नानि *(होममन्त्रैरश्नन्ति)*।  
एका॑क्षरां द्वि॒पदा॒ग्ं॒ षट्॑पदां च । वाचं॑ दे॒वा उप॑जीवन्ति॒ विश्वे॑ । 

वाचं॑ दे॒वा उप॑जीवन्ति॒ विश्वे॑। वाचं॑ गन्ध॒र्वाः प॒शवो॑ मनु॒ष्याः॑ ।  
वा॒चीमा विश्वा॒ भुव॑ना॒न्यर्पि॑ता ।  सा नो॒ हवं॑ जुषता॒मिन्द्र॑पत्नी *(बहुव्रीहेर् ङीप्)* । 

वाग॒क्षरं॑ प्रथम॒जा ऋ॒तस्य॑ । वेदा॑नां मा॒ताऽमृत॑स्य॒ नाभिः॑ ।  
सा नो॑ जुषा॒णोप॑ य॒ज्ञमागा॑त् । अव॑न्ती दे॒वी सु॒हवा॑ मे अस्तु । 

यामृष॑यो मन्त्र॒कृतो॑ मनी॒षिणः॑ । अ॒न्वैच्छ॑न् दे॒वास् तप॑सा॒ श्रमे॑ण ।  
तां दे॒वीं वाचग्ं॑ ह॒विषा॑ यजामहे । सा नो॑ दधातु सुकृ॒तस्य॑ लो॒के । 

च॒त्वारि॒ वाक् परि॑मिता प॒दानि॑ । तानि॑ विदुर्ब्राह्म॒णा ये म॑नी॒षिणः॑ । 
गुहा॒ त्रीणि॒ *(=परा-पश्यन्ती-मध्यमाः)* निहि॑ता॒ नेङ्ग॑यन्ति । तु॒रीयं॑ वा॒चो *(=वैखरी)* म॑नु॒ष्या॑ वदन्ति ॥ 